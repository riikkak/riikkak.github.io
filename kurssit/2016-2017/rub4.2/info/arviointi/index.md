---
layout: content-main
title: Arviointi
theme: swedish
course: rub4.2
published: true
---
Kurssin arviointi perustuu ensisijaisesti läsnäoloon oppitunneilla ja niiden
aikana tapahtuvan työskentelyn eri osa-alueisiin. Alla tarkempi erittely.

# Tuntiaktiivisuus
Kieltenopiskelun olennainen osa on suullinen kommunikaatio ja tästä syystä
arvioinnin keskeisenä osana on osallistuminen opetukseen. Kaikki eivät ole
luontaisesti kovia viittaajia, mutta suotavaa on että tassu kävisi ilmassa joka
tunti. Myös aktiivinen ja vuorovaikutuksellinen osallistuminen paritehtäviin on
osa tuntiaktiivisuutta. Tuntiaktiivisuus voi vaikuttaa kurssiarvosanaan niin
nousevasti kuin laskevastikin. Aktiivisuus merkitään Wilmaan jos tassu nousee tunnin aikana useamman kerran. 

# Sanakokeet
Sanakokeita on kurssin aikana 3. Sanakokeet perustuvat niihin teksteihin,
jotka opiskellaan yhdessä tarkemmin. Sanakokeiden arviointi on kouluarvosana
4-10. Jos numerosi jää alle 4-, on tulos 0 (mahdollisuus tehdä uudelleen) mikä voi olla este kurssin läpipääsemiselle.

Sanakokeiden numerot lasketaan yhteen ja muunnetaan niin että ne muodostavat
kokonaisarviointiin n. 1/4. Lukemalla hyvin sanakokeisiin, voit siis jo huomattavasti vaikuttaa koearvosanaasi. Sanakokeisiin luetaan työvihkosta kyseisen tekstin alleviivaukset, muista tarkistaa oikeat sivuston materiaalit-kohdasta.

# Läksyt
Läksyjen tekeminen on oleellinen osa kurssisuoritusta ja niiden tekoa
kontrolloidaan säännöllisesti (kiertävä läksylista). Läksyjen tekemättä jättäminen vaikuttaa kurssiarvosanaan laskevasti. Läksyjen huolellisella tekemisellä todistat
aktiivisuutesi, mikäli viittaaminen on sinulle epämieluista.

# Plussatehtävät
Kurssin aikana on mahdollista tehdä plussatehtäviä, jotka usein annetaan
läksyjen yhteydessä, joskus myös erillisinä tehtävinä, tai tehtäväkimppuina.
Nämä vaikuttavat arvosanaan ainoastaan nousevasti.

# Työvihko
Kurssin alussa kaikille jaettava työvihko on kirjan ohella tärkein opiskeluvälineesi
kurssilla ja tulee siksi olla mukana jokaisella tunnilla. Kurssin lopuksi työvihko
palautetaan opettajalle ja se millä huolellisuusasteella se on täytetty, vaikuttaa
arvosanaasi. Arviointiasteikko työvihkolle 1-5, työvihkon palautus on edellytys arvosanan saamiseksi. Mitä enemmän työn jälkeä vihkossa näkyy, sen parempi.

# Kuuntelukokeet
Kuuntelukokeet suoritetaan 2-3 erässä kurssin aikana. Arviointipäivänä ei siis enää
ole suurempaa kuuntelukoetta. Kuuntelukokeen aiheet noudattavat edellistä
käsiteltyä teemaa. Voit valmistautua niihin kertaamalla teemasanastoja, merkitty
kirjaan otsikolla Ord (vastaava yleensä myös työvihkossa). Kuuntelukokeiden osuus arvioinnin pisteistä on yleensä 60.

Kurssin aikana kuuntelukokeisiin harjoitellaan tekstien kuuntelulla,
ääntämisharjoituksilla ja parikeskusteluilla. Suurempia harjoituskuunteluita
tehdään aikataulusta riippuen.

# Kirjoitelmat
Kurssin aikana kirjoitetaan 3 kirjoitelmaa, joissa harjoitellaan kurssin teemasanastoja. Kirjoitelmat ovat kaikille pakollisia, palautus kurssiaikataulun mukaisesti. Kurssikokeessa ei ole erillistä koeainetta, vaan kirjoitelmat arvioidaan ja otetaan osaksi kurssiarvosanaa. Arviointipäivänä aineen sijaan tehdään käännöslauseita FI-SV ja SV-FI, teemasanastoista.

## Kirjoitelmien arviointi:

###  1 PANOSTUS eli sanasto ja laajuus = miten hyvin osaat soveltaa kurssilla opeteltua sanastoa 0 – 5p

* 1-2p Kirjoitelma on minimipituinen, mutta sanasto pysyy yleisellä tasolla tai fraasit on poimittu sanakirjasta/netistä.

* 3p Kirjoitelmassa on jo enemmän pituutta, mutta sanastossa on vain pari kurssilla opeteltua fraasia tai fraasit on poimittu enimmäkseen muualta kuin kirjasta.

* 4 – 5p Kirjoitelman pituus lähestyy jo sanamäärän ylärajaa, aiheen käsittely on monipuolista ja siinä on hyödynnetty kurssilla opittua sanastoa

### 2 KIELI eli rakenne = kirjoitelman virheettömyys ja kielelliset ansiot 0 – 5p

* 1 – 2p	Kirjoitelmassa on käytetty pääasiassa pelkkiä suoria päälauseita, runsaasti virheitä jotka hankaloittavat tekstin lukemista/ymmärtämistä.

* 3p 	Lauserakenteet ovat jo monipuolisempia, mutta virheitä melko paljon. Virheitä kielioppiasioissa joita edellisillä kursseilla on opeteltu.

* 4p	Kirjoitelmassa on käytetty sekä päälauseen suoraa että käänteistä sanajärjestystä, mukana on myös yksi tai useampia sivulauseita, teksti on melko virheetöntä. Substantiivien ja adjektiivien muodoissa ei ole juurikaan virheitä esim. pronominien kanssa.

* 5p Tekstissä ei juurikaan virheitä, se on sujuvaa. Ei virheitä sanajärjestyksessä. Virheitä korkeintaan kieliopillissa asioissa, joita ei ole vielä opetettu.


# Tuntikäyttäytyminen
Tunneille tullaan ajoissa, mukana kirja, työvihko ja kirjoitusvälineet. Jatkuva
myöhästely häiritsee paitsi omaa opiskeluasi, niin myös ryhmätovereidesi. Älä
siis ole urpo, vaan ajoissa. Mikäli kätesi hivelee elektronista laitetta pitkin
tuntia aina kun näytössä vilahtaa, otetaan tämä myös huomioon arvioinnissa.
Tunnit ovat opiskelua varten, välitunnit rassausta. Puhelin pysyköön siis laukussa, kassissa, repussa.

# Arviointipäivä
Suullinen osuus, kielioppi, luettu, käännöslauseet

# Arvosana 4
Nelonenkin on ansaittava ja edellyttää jo jonkin verran osaamista. Mikäli kaikki
osasuoritukset (sanakokeet ja kuuntelukokeet, pistarit) jäävät alle 4 ja lisäksi
kurssikoekin on numerona alle 4-, ei kurssista voi antaa arvosanaa vaan kurssi
katsotaan keskeytyneeksi. Kurssiarvosanan saamiseksi ei riitä, että tulee paikalle
ja istuu, vaan opetukseen on osallistuttava, tehtäviä tehtävä, kirjoitelmat palautettava ja työvihko palautettava täytettynä.

## Sanakokeisiin luku
Opiskele sanakoetta varten työvihkossa olevat tekstien alleviivaukset. Kirjan
takana olevaa kappalekohtaista sanalistaa ei siis erikseen kysytä. Tekstien
alleviivauksista on kuitenkin hyvä opetella niissä esiintyvät sanat taivutuksineen.

Etsi itsellesi sopivaa lukutyyliä kokeilemalla eri tapoja. Alla muutama esimerkki:

1. Kirjoita fraasit työvihkoon ja kysele itseltäsi fraaseja vuorotellen suomesta
ruotsiin ja ruotsista suomeen.
2. Lue fraasit ääneen puhelimen sanelimeen ja kuuntele niitä esim. bussissa,
tiskatessa tai pyöräillessä.
3. Pyydä äitiä, veljeä, kummia, kaimaa tai kaveria kyselemään.
4. Tee fraaseista muistipeli paperilapuille tai nettiin.

Sanakokeisiin on hyvä alkaa lukea pari päivää ennen sanakoetta ja tehdä hommaa
pikkuhiljaa. Mikäli kokeeseen luetaan 23-01 välillä edellisenä yönä, ei tieto
tartu päähän niin, että voisit hyödyntää sitä vielä arviointipäivänä.

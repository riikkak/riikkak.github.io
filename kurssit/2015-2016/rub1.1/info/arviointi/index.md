---
layout: content-main
title: Arviointi
theme: swedish
course: rub1.1
---

Kurssin arviointi perustuu ensisijaisesti läsnäoloon oppitunneilla ja niiden
aikana tapahtuvaan työskentelyyn. Alla tarkempi erittely osa-alueista.

# Sanakokeet
Sanakokeita on kurssin aikana 3-4. Sanakokeet perustuvat niihin teksteihin,
jotka opiskellaan yhdessä tarkemmin. Sanakokeiden arviointi on kouluarvosana
4-10. Numero voi myös jäädä alle 4, mikä on este kurssin läpipääsemiselle.

Sanakokeiden numerot lasketaan yhteen ja muunnetaan niin että ne muodostavat
kurssikokeeseen 80 pistettä. Kurssikokeessa ei ole erillistä sanasto-osuutta.

Lukemalla hyvin sanakokeisiin, voit siis jo huomattavasti vaikuttaa koearvosanaasi.

## Sanakokeisiin luku
Opiskele sanakoetta varten työvihkossa olevat tekstien alleviivaukset. Kirjan
takana olevaa kappalekohtaista sanalistaa ei siis erikseen kysytä. Tekstien
alleviivauksista on kuitenkin hyvä opetella niissä esiintyvät sanat taivutuksineen.

Etsi itsellesi sopivaa lukutyyliä kokeilemalla eri tapoja. Alla muutama esimerkki:

1. Kirjoita fraasit työvihkoon ja kysele itseltäsi fraaseja vuorotellen suomesta
ruotsiin ja ruotsista suomeen.
2. Lue fraasit ääneen puhelimen sanelimeen ja kuuntele niitä esim. bussissa,
tiskatessa tai pyöräillessä.
3. Pyydä äitiä, veljeä, kummia, kaimaa tai kaveria kyselemään.
4. Tee fraaseista muistipeli paperilapuille tai nettiin.

Sanakokeisiin on hyvä alkaa lukea pari päivää ennen sanakoetta ja tehdä hommaa
pikkuhiljaa. Mikäli kokeeseen luetaan 23-01 välillä edellisenä yönä, ei tieto
tartu päähän niin, että voisit hyvödyntää sitä vielä kurssikokeessa.

# Kuuntelukokeet
Kuuntelukokeet suoritetaan 2-3 erässä kurssin aikana. Koeviikolla ei siis enää
ole suurempaa kuuntelukoetta. Kuuntelukokeen aiheet noudattavat edellistä
käsiteltyä teemaa. Voit valmistautua niihin kertaamalla teemasanastoja, merkitty
kirjaan otsikolla Ord. Kuuntelukokeiden osuus kurssikokeen pisteistä on 60.

Kurssin aikana kuuntelukokeisiin harjoitellaan tekstien kuuntelulla,
ääntämisharjoituksilla ja parikeskusteluilla. Suurempia harjoituskuunteluita
tehdään aikataulusta riippuen.

# Tuntiaktiivisuus
Kieltenopiskelun olennainen osa on suullinen kommunikaatio ja tästä syystä
arvioinnin keskeisenä osana on osallistuminen opetukseen. Kaikki eivät ole
luontaisesti kovia viittaajia, mutta suotavaa on että tassu kävisi ilmassa joka
tunti. Myös aktiivinen ja vuorovaikutuksellinen osallistuminen paritehtäviin on
osa tuntiaktiivisuutta. Tuntiaktiivisuus voi vaikuttaa kurssiarvosanaan niin
nousevasti kuin laskevastikin.

# Tuntikäyttäytyminen
Tunneille tullaan ajoissa, mukana kirja, työvihko ja kirjoitusvälineet. Jatkuva
myöhästely häiritsee paitsi omaa opiskeluasi, niin myös ryhmätovereidesi. Älä
siis ole urpo, vaan ajoissa. Mikäli kätesi hivelee elektronista laitetta pitkin
tuntia aina kun näytössä vilahtaa, otetaan tämä myös huomioon arvioinnissa.
Tunnit ovat opiskelua varten, välitunnit rassausta.

# Läksyt
Läksyjen tekeminen on oleellinen osa kurssisuoritusta ja niiden tekoa
kontrolloidaan säännöllisesti. Läksyjen tekemättä jättäminen vaikuttaa
kurssiarvosanaan laskevasti.

# Kurssikoe
Kurssikoe koostuu kuudesta osasta, tarkempi erittely kurssikoe-sivulla.

---
title: "Säästötoimenpiteet"
date: 2013-08-12
tags: blogi
---

Viime viikkoina, vuosina ja vuosikymmeninä on uutisotsikoissa tasaisin väliajoin toistuneet sanat talous, heikentyminen ja säästötoimenpiteet. Erityisesti säästötoimenpiteitä koskevien artikkeleiden yhteydessä tulilinjalle pääsevät aina kuntien opetustoimet. 

Koulujen säästöpaineiden alla aloin miettiä, että minkälaisia toimenpiteitä voisi yksittäinen opettaja tehdä. Markka on pennin alku, ei vaan sentti on euron alku. Yksi A4-paperi tuskin maksaa senttiä, mutta se määrä paperia, jonka lukio-opettaja printtaa vuoden aikana on jo useamman (kymmenen) euroa. 

Itse kyllästyin päivittäiseen tulostamiseen, monistamiseen ja kopioimiseen. Jo tulostetut paperit hukkuivat aina joko omasta, tai oppilaiden toimesta. Tuosta syystä kesän aikana haudoin mielessäni ideaa, että voisinko siirtää lähes kaiken paperilla jakamani tiedon nettiin. 

Säästötoimien lisäksi koen, että kaksi muuta syytä tukivat päätöstäni siirtää opetuksen oheismateriaalia nettiin: tuleva yo-kirjoitusten sähköistäminen, sekä kustannusyhtiöiden, Otavan ja SanomaPron viitoittama tie. Molemmilla on jo kattavat sähköiset oppimateriaalit, opettajanmateriaalit ja nyt jopa digikirjoja. 

Yllä lueteltujen syiden pohjalta olen nyt perustanut nimeni alle nettisivut, jotka jakaantuvat siis kurssisivuihin ja tähän blogiin. Kurssisivut on tarkoitettu oppilailleni, että he saisivat tiedon kurssin asioista missä vaan ja milloin vain, mutta myös kollegat ovat tervetulleita tutustumaan. Blogiin kirjoitan lähinnä ammatillisia ajatuksia muille opettajille jaettavaksi.

Kunhan koulutyö kunnolla starttaa, palaan tänne aiheesta opettajan työn yksityisyys.

Hyvää alkanutta lukuvuotta!